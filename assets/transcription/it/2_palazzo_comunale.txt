Attraversiamo la piazza e ci addentriamo in uno dei luoghi simbolo della città: il Palazzo Comunale. Questo elegante edificio con il suo prospetto barocco, si inserisce in perfetta armonia con gli edifici storici che lo circondano.

La facciata è scandita da tre fasce verticali, delimitate da robusti costoni in pietra, mentre nella parte superiore tre eleganti balconi si affacciano sulla piazza, in corrispondenza delle porte del pianoterra. L’edificio ha subito diversi restauri nel corso dei secoli, tra cui quello del 1930, voluto dal commendatore Ranalli, che ne ha preservato l’eleganza e il valore storico.

Attraversando la porta centrale, si accede all’atrio, dove, durante gli ultimi restauri, sono stati collocati due calchi in gesso: uno raffigurante il celebre medico Giovanni Filippo Ingrassia e l’altro, giunto erroneamente dalla fonderia, dedicato a un personaggio Gian Filippo D’Alì.

Superata la prima sala, si apre davanti a noi una maestosa scalinata in pietra lavica, segno della solida tradizione costruttiva siciliana. Ai lati della scala, due imponenti leoni scolpiti vegliano sull’ingresso del piano superiore: simboli di forza e vitalità, sembrano quasi fare da guardiani alla storia racchiusa in questo palazzo.

Salendo, si giunge al cuore istituzionale dell’edificio: la sala consiliare, un ambiente di grande pregio artistico, con soffitti decorati da raffinati stucchi e un pavimento impreziosito da un elegante mosaico raffigurante lo stemma di Regalbuto.

Lo stemma fu ufficialmente riconosciuto con decreto del Consiglio dei Ministri il 29 dicembre 1953. Esso raffigura un'aquila coronata dal volo abbassato; e la Madonna del Soccorso, coronata d'oro. In quanto parte dell’araldica civica, lo stemma di Regalbuto rispetta le disposizioni tecniche stabilite dallo Stato.

Esso è costituito da uno scudo, sormontato da una corona, elemento che indica il grado di appartenenza dell'Ente. Essendo Regalbuto un Comune, lo stemma è sovrastato dalla corona propria dei comuni: un cerchio aperto da quattro pusterle (tre visibili), con due cordonate a muro sui margini, sostenente una cinta aperta da sedici porte (nove visibili), ciascuna sormontata da una merlatura a coda di rondine, il tutto d’argento e murato di nero.
